## cuprins

1. [pe unde ești](https://github.com/niculaionut/poezii#pe-unde-ești)
1. [și te iubesc](https://github.com/niculaionut/poezii#și-te-iubesc)
1. [deșertul](https://github.com/niculaionut/poezii#deșertul)
1. [revărsare, revărsări](https://github.com/niculaionut/poezii#revărsare-revărsări)
1. [vino pe nori](https://github.com/niculaionut/poezii#vino-pe-nori)
1. [ninge](https://github.com/niculaionut/poezii#ninge)
1. [prezent](https://github.com/niculaionut/poezii#prezent)
1. [anotimpuri](https://github.com/niculaionut/poezii#anotimpuri)
1. [infern](https://github.com/niculaionut/poezii#infern)
1. [ziua morților](https://github.com/niculaionut/poezii#ziua-morților)
1. [zori, amurg](https://github.com/niculaionut/poezii#zori-amurg)
1. [negri ochi](https://github.com/niculaionut/poezii#negri-ochi)
1. [noaptea](https://github.com/niculaionut/poezii#noaptea)
1. [plimbări](https://github.com/niculaionut/poezii#plimbări)
1. [Golgota](https://github.com/niculaionut/poezii#golgota)
1. [în ape de soare](https://github.com/niculaionut/poezii#în-ape-de-soare)
1. [Shawshank](https://github.com/niculaionut/poezii#shawshank)
1. [Vietnam](https://github.com/niculaionut/poezii#vietnam)
1. [Do major](https://github.com/niculaionut/poezii#do-major)

## pe unde ești

```
pe unde ești când vântul suflă?
pe unde ești când anii fug?
pe unde ești când marea umflă
pânzele morților murind pe rug?

pe unde ești când păsări cad
din efemer spre infinit?
pe unde ești când stele umblă
prin universul nimicit?

pe unde ești, pe unde sunt?
pe unde curgi, pe unde curg?
pe unde zbori, pe unde zbor?
pe unde mori, pe unde mor?

............................................................

încercuită
de vulturi orbi cu ochi de foc
triunghiular cutremuri lumea
suspinând deloc, deloc...

alcătuit din risipite
corăbii înghițite de nisip -
mai am o leghe nesfârșită
pân' la o față fără chip...

............................................................

aceasta ești -
un aliaj de lut, de aer,
de foc lucind pe-un vultur orb,
cobalt îmbrățișat de soare
și de planete care dorm...
meteorit -
înscris în cercul asimetric,
arzând mocnit și geometric.

20 noiembrie 2022
```

## și te iubesc

```
și te iubesc la fel cum cade luna peste mare
umplându-și cana doar cu neuitare...

și te iubesc la fel cum cade marea peste lună
coralii dăruindu-i o cunună...

și te iubesc
cum mugurii-nfloresc
din rădăcini către-un zenit -
jertfit

și te iubesc
la fel cum creionul își lasă urma pe hârtie,
cum pașii lăcrimeaza pe glie...

și cum te mai iubesc?
cum apa se strecoară printre stânci,
cum mărăcinii se-adapă pe lunci...
cum soarele arde,
cum polii îngheață,
ca muzica pe coarde,
ca prunele coapte-n dulceață.

ca pe valuri,
ca pe ape,
ca pe gânduri,
ca pe fapte,

ca pe ceruri - cerne-mă,
ca pe iazuri - iartă-mă,
ca pe păsări - prinde-mă,

ca pe stele stingătoare,
ca pe flori înfloritoare,
ca pe spuneri nesupuse,
ca pe versuri nerăpuse.

20 noiembrie 2022
```

## deșertul

```
cutreieră deșertul coloșii sfărâmați
și șoimi de ghimpi se prăbușesc pe stânci,
în miezul zilei sfinții sunt lăsați
cu capetele-n vârf de lănci.

nisipul tremură, ca pașii să ne-ascundă,
să nu ne amintim nici o secundă.
însetați, alungați, de greutatea fierului
păcat că nu putem să bem - apa cerului...
înfometați, trăind de azi pe mâine,
păcat că luna nu devine-un colț de pâine...

aș vrea să fii aici, deasupra arhaicilor morți,
deasurpa fluviului de sorți...
de unde ești, revino!

............................................................

se face liniște în jur,
nisipul de risipă
dispare într-o clipă
și ape împânzesc noianul.
coloșii sfărâmați cutreieră oceanul...

22 noiembrie 2022
```

## revărsare, revărsări

```
revărsare,
revărsări -
mic copil cu ochi vioi...

din nuferi de-aproape
dumnezeii scoate,
din nuferi de șes,
dumnezeii ies,

din flori de câmpie
bea apa vie,
din flori de munte
își face o luntre.

pe luntrea lui mică
voci rele pică -
să plece pe mare,
spre voci sfâșietoare...

............................................................

și cum mai vâslește,
apa se-ntețește,
luntrea-i risipește...
tumultul îl înghite
în hăul din mare,
fără suflare -

în hăul din lună
găsește ură,
în hăul din glie
găsește mânie,
în hăul din soare
copilul moare -

aspru om cu ochi de ploi -
revărsare,
revărsări -
așa-s luntrile de flori...!

23 noiembrie 2022
```

## vino pe nori

```
când ceasul bate de trei ori,
vino pe nori...

să vezi cum orele cad pe muritori,
cum sânge picură din flori.
să vezi cum pentru frumusețea ta
planetele dansează hora...

să vezi pe cei de nesalvat cum îi salvăm,
pe cei de neiertat cum îi iertăm,
pe cei de neaflat cum îi aflăm...

și dac-ar fi să am o rugăminte,
stând pe nori,
de-atâtea ori,
aș așterne-o pe morminte:
creează-mi inima și gândul,
croșetează-mi sufletul!

............................................................

apoi,
când ceasul bate înc-o dată de trei ori,
vino pe nori!

23 noiembrie 2022
```

## ninge

```
ninge...
mă ninge nespus de mult,
mă ninge alb și fumegând,

mă ninge sus,
mă ninge jos,
mă ninge ca pe-un nins brumos,

mă ninge ieri,
mă ninge azi,
mă ninge cu cai nomazi.

cu brazi și îngéri
mă ninge ninsoarea de ieri.
pe-un tei și pe-un talaz,
mă ninge ninsoarea de azi.

și cred că mâine, peste văi,
va ninge cu ochii tăi...

23 noiembrie 2022
```

## prezent

```
prezent de frânturi,
prezent de regret,
prezent de trecut murind repede-lent,

prezent de erori,
prezent de oftări,
prezent pierdut de-atâtea ori...

prezent de venin,
prezent de suspin,
prezent spre care nu revin,

prezent neștiut,
prezent tăios,
prezent sugrumat de flori de bronz.


26 noiembrie 2022
```

## anotimpuri

```
un vis de primăvară ești,
ca florile de zmeur îmi crești
în inima mea îngropată
adânc într-o livadă.

un vis de vară ești,
soarele arzător îmi găsești
în urechile mele îngropate
în păduri de șoapte.

un vis de toamnă ești,
cu ploi reci îmi spovedești
ochii mei îngropați,
de frunze căzute uitați.

un vis de iarnă ești,
ninsoare din povești
asupra gândurilor mele
îngropate în troiene.

............................................................

m-oi ridica cândva din gropi,
m-oi îmbrăca cu flori de plopi,
și-un anotimp fără nume
ți-oi dărui pe-această lume.


27 noiembrie 2022
```

## infern

```
cuvintele se reazemă de membre retezate,
lacrimile se-adăpostesc sub inimi alungate,
tăișurile tăindu-se se-ntrepătrund,
ca din infern se-aude un glas comun, profund...
mâinile pășesc jalnic, fad,
cadavrele privesc spre cer cu ochi de jad,
copitele de cai sfârtecă pământul ca o smoală,
săgețile cad pe pajiștea neagră, monahală...

acasă - apa-i amară,
pâinea e de ceară,
stelele-au plecat,
fântânile-au secat,
grâul are gust de scrum,
laptele-ai crede că e fum,
dinții nu cresc,
copiii nu vorbesc,
bătrânii au murit,
prin lanul pustiit.

Dunărea - ucisă de-o coasă,
nici o picătură rămasă...
merele cad timpurii,
oțet e vinul din vii.

cu membre retezate,
cu inimi alungate,
cu mâini de smoală,
cu viața neagră, monahală,
soldați - veniți înapoi!
soldați - rămâneți cu noi!

soldați - fiii noștri,
soldați - tații noștri,
soldați - frații noștri,
cu crini vă vom tămădui,
din carnea noastră -
carne vă vom plămădi!

............................................................

să dea iarba verde pe pajiștea acerbă...
ne-a fost de-ajuns a voastră albă jertfă!

28 noiembrie 2022
```

## ziua morților

```
și mă trezii din somn,
cam cât un sfert de om,
fără să știu ce se întâmplă.
cu maini fără atingeri
îmi pipăiam o tâmplă...
oglinzile nu mă recunosc,
nu își aduc aminte,
și îmi arată-n față
doar niște oseminte.

căzut pe gânduri, statuar,
melancolic, mortuar,
mă întrebam:

peste obrajii verzi de ieri,
să fie pânze de păianjeni?
și păru-i de-altădată, nesfârșit,
să fie dune de nisip?
și ochii ei făr' de durată
să fie două cruci de piatră?

posibil...
căci timpul trupul nu ne iartă.
ne ofilim neîncetat mergând pe-al nostru drum -
alți oameni înfloresc de-ndată.

surâdem, noi, clepsidrei,
să ne mai dea o șansă,
însă nu retrăim din viață
nici cât un fir de ață.
ale vremilor corăbii
navigand mereu, întruna,
ne găsește negreșit apoi, într-un final,
furtuna.

............................................................

mă uit în jur cum pribegesc morții,
ca niște lumini prin lumina nopții.
cine sunt ei, oare?
un mănunchi de sori mai mici
pe lângă Soarele cel mare?

aș vrea să hoinăresc puțin,
confuz, să-mi caut trupul,
numai că nu cunosc pe unde, draga,
mi-a înmormântat mormântul...

așa că mai bine stau pe-aici,
să o aștept vreo oră...
sunt sigur că-i stă bine
și-n haine de fantomă.

............................................................

hai prin parcul-cimitir,
cafeaua e praf în potir...
cu barca pe Styx, să vâslim, să bântuim, de câteva ori -
suntem doi morți nemuritori!

28 noiembrie 2022
```

## zori, amurg

```
petale de zori,
petale de-amurg,
ielele în crâng se strâng,

roiuri de rouă vin și pleacă,
pământul în albastru se-mbracă,
pe deal miroase a nori,
cântă mestecenii tenori,
sălciile fredonează,
iarba prin ceruri dansează.

râurile se fac mări,
mările zboară pe zări,
zările cad în oceane,
oceanele răsună-n timpane.

păsările se fac frunze,
apar rostiri noi pe buze,
pietrele înmuguresc,
din tot ce-i trecător se făuresc,
cuvinte de-argint,
vorbe de-alint.

petale de zori,
petale de-amurg,
peste zâmbetul tău curg.


29 noiembrie 2022
```

## negri ochi

```
în ochi negri am privit -
de-atunci n-am mai întinerit...
mă mușcară negri ochi!
doamne, să nu-i deochi...

în trunchiul meu,
ca o secure,
ochii ei se strecurau strident
pe sub nervurile obscure.

30 noiembrie 2022
```

## noaptea

```
în pădurea nopților se-aprind făclii,
spiritele vin să fure struguri din vii,
îngeri cad ca niște nuci ce nu-și încap în coajă,
hoți de cai cântă sub arbori de strajă,

lupi se-adună pe dealuri,
martiri coboară din raiuri,
greieri urlă nevăzuți,
copii se nasc nenăscuți...

în noaptea pe care aștrii o inundă,
iubirea mea crește, se scufundă...
o chem - și sper să-mi răspundă.


30 noiembrie 2022
```

## plimbări

```
mi-amintesc
cum ne plimbam prin vis pe aleile ploioase,
cum felinarele căscau somnoroase...

alunecam pe drumuri albe, sticloase,
parcă sculptate din oase.
nu mai țin minte pe unde mergeam,
sau spre ce fugeam -

eram doar bucuros
că ne plimbăm pe alei somnoroase,
sub case ce cască, sfioase,
printre felinare ploioase.

30 noiembrie 2022
```

## Golgota

```
pe țărâna unde și-a plâns sânge
e-o urmă de mână ce iadul înfrânge.
șerpii sunt striviți,
se zvârcolesc,
sub crucea croită
din stejar masiv, ceresc...

în coroana-i de spini atârnă sfinții,
porumbeii plăpânzi sfâșie păcatele cu dinții.
moare - ca să înviem,
deșertul se pierde într-un recviem.

30 noiembrie 2022
```

## în ape de soare

```
suflu aspru peste vorbe,
să spulber neadevărurile,
ucid cuvintele
ca la final să fie pe hârtie
doar cele ce după trei zile
învie.

un fragment de supernovă
întemnițez în această slovă,
o șlefuiesc, ți-o dăruiesc
în pagini albe
și cuvinte negre -
te iubesc!

arunc versurile în ape de soare,
la apus le pasc caii de mare.
la răsărit din valuri îmi răsare
o dragoste și mai mare.

30 noiembrie 2022
```

## Shawshank

```
suflete prinse sub gratii de plumb,
greșeli de-o clipă pentru o viață ajung...

noaptea e plină de regret,
ziua de dorință de uitare,
mereu către văzduh se duc încet
suflete obosite ce nu primesc iertare.

cu pasul scurt și sacadat
osândiții umblă
prin colțul lor
de iad degradat.

somnambuli, atinși doar de ploi,
erodare și erori,
fără mame, fără tați,
fără muguri, fără frați,
străini și înstrăinați.

1 decembrie 2022
```

## Vietnam

```
în văile de jad
dragonii de napalm
peste oameni cad,

miroase a piele și fum,
miroase a moarte și scrum,
miroase a flori carbonizate,
miroase a suflete
cu foc botezate.

durere și urlet,
foamete și tunet -
peste văile de jad
cad dragonii de napalm...

4 decembrie 2022
```

## Do major

```
clipele în pomi se-ascund,
beau seva din străfund,
niște fluturi par când
curenții le spulberă senin,
fără declin,
peste noi, peste voi...
uite -
se-ascund în pomi - înapoi...

aș sta aici mereu - mereu,
cu sufletul meu - sufletul meu,
timpul să rămână - să rămână,
în mâna mea - la îndemână,
să îl cred și să mă creadă,
să îl văd și să mă vadă,
să îl ascult și să-i vorbesc,
să îl retez și să îl cresc,
și când mi-e dor și nu mă pot abține -
să îmi aducă aminte de tine.

5 decembrie 2022
```
